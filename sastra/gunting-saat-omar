Patut ada tiga je. Gunting. Batu. Kertas. Seperti tiga perkataan awal untuk bahasa Melayu, bukannya lima. Mana ada burung. Dan itulah sebabnya aku kalah pada Dawoud. Dia bagi burung pada aku. Sialan.

Aku berasal dari negeri lain - Pahang, dan baru pindah ke Mersing. Kanak-kanak di kampung ini mereka baik tetapi tidak mengalu-alukan orang luar macam aku.

Aku cuba berkawan dengan budak-budak kampung, main permainan mereka, tapi Mak yang suruh aku bergaul. Jangan jadi kera sumbang, katanya. Aku pun cuba. 

Bukan mudah orang kampung ni nak terima aku. Bahasa aku pun lain. Aku cuba. Tapi bila aku kalah main one two jus, semua budak ketawakan dan palau aku bila aku persoal gaya permainan mereka.  

Dalam permainan one two jus, aku bagi gunting bila Dawoud bagi burung. Satu sekolah ketawakan aku. 

“Mana ada burung?! Gunting, batu, kertas je.”

Mereka ketawa lagi.

“Budak bandor je yang main one two jus dengan gunting.”

“Ini kampung. Kami guna burung,” jawab yang lain.

Aku menjadi bahan ketawa.

Jauh di sudut hati aku, aku berdendam. Aku berazam untuk kalahkan Dawoud dalam perlawanan yang adil. Semua kata Dawoud champion one two jus kat kampung ni. Aku tak percaya. 

“Kalau main gunting, kertas dan batu secara adil, mungkin aku boleh kalahkan dia,” kataku. 

Dawoud dengar ini dan cabar aku untuk perhitungan terakhir.

Aku sahut cabarannya. 

“Tapi dengan syarat,” kataku. “Hanya gunting, kertas dan batu dibenarkan.”

“Gunting ke, matahari ke, bulan ke, aku boleh kalahkan kau anytime anywhere,” balas Dawoud angkuh.

Satu pertandingan ditetapkan. Tengah padang bola belakang masjid. Hari Ahad lepas habis Thundercats.

“Kau nak kalahkan Dawoud, kau kena berguru dengan Brother Joe,” kata orang. 

Dan dengan Brother Joe aku berjumpa.

Sekarang dia dah 100 tahun lebih. Dia tahu semua sejarah, terutama sejarah permainan kanak-kanak negeri ini. Sekarang dia tinggal seorang diri atas bukit hutan dan menunggu mati.

Seorang diri, lepas sekolah aku gagahkan diri berguru dengan Brother Joe. Aku ceritakan nisat aku berjumpa dia dan dia hanya ketawa.

“Seingat aku, memang sejarah pemainan itu bermula dari Jepun, dan asalnya memang tiga je. Namanya pun scissor paper stone. Ia memang pure game dari aktiviti sekolah tadika kanak-kanak Jepun di mana aktiviti seninya adalah buat kolaj menggunting kertas. Maka memang logik permainan ini berasal dari sana dan bukan dari negeri ini. Tapi aku tiada kesahihan untuk mengatakan one two jus, atau one two som, atau O som adalah tiruan bulat-bulat dan permainan Jepun itu,” ujar Brother Joe lagi yang katanya banyak menghabiskan masa tuanya dengan membaca Wikipedia.

“Tok, saya tak peduli asal usul permainan one two jus ni. Saya cuma naak tok ajar saya untuk kalahkan Dawoud.”

Dia ketawa lagi sambil bangun dari katil buluh.

‘“Aok tahu mengapa Dawoud hebat  dalam permainan ini?”

“Sebab dia bernasib baik?”

“Dia bukan saja bernasib baik, tapi dianugerahkan untuk jadi champion one two jus.  Tengok tangan dia. Kecil dan halus dan penuh helah. Tangannya boleh bertukar dari burung ke air dan batu dalam masa kurang daripada 0.05 saat. Itu kemahiran semula jadi yang tak ada pada sesiapa.”

Aku setuju dengan kata-kata Brother Joe. Dawoud memang tricky dengan tangan dan jari jemarinya. Itu bakat yang tiada pada orang kebanyakan. Tapi itu bukan alasan untuk aku kalah dengan dia. 

“Tok, saya tidak kisah, dalam pertarungan yang adil, saya akan mengalahkannya,” jawab aku tegas.

“Betul kata kau. Dengan psikologi dan permainan minda yang betul, tak mustahil Dawoud boleh dikalahkan. Kalau kau betul nak kalahkan dia, aku boleh ajar kau cara-caranya. Tapi kau kena bersungguh-sungguh. Sanggupkah kau?” 

Aku jawab, aku sanggup, nekad.

Setiap hari selepas sekolah, aku ke rumah Brother Joe dan dia mengajar aku permainan minda dan helah lakonan, juga praktis pergerakan tangan.

Aku berlatih bersungguh sungguh, sehinggakan ketika mengaji juga aku bermain one two jus dengan bayang-bayang sampai mak hairan. Aku berlatih sehingga sakit walaupun aku tahu kunci kemenangan nanti adalah permainan minda.

Hari yang ditunggu pun tiba. Selepas Thundercats di TV tamat, semua kanak-kanak sebaya bergegas ke padang. 

Pengadil adalah lelaki tua yang berkain pelikat. Dia biasa menjadi referee pada semua pertandingan bola kampung. Dia terangkan undang-undang permainan sebelum perlawanan di mulakan.

1 - Sembunyikan tangan anda di belakang kepala sebelum memulakan jus. Jika anda meletakkannya di tempat lain, anda disqualify.

2 - Sebut dengan penuh “ONE TWO JUS” sebelum  menghulurkan isyarat tangan. Bukan “O SUM” bukan “ONE TWO SOM” kalau tak sebut penuh, anda disqualify. 

3 - Jika anda menukar bentuk ketika hujung sebutan JUS secara tiba tiba, anda disqualify. 

4 - Hanya tiga bentuk isyarat boleh pakai iaitu gunting, batu dan kertas.

“Permainan adalah sebanyak lima kali. Yang menang 3 kali dianggap pemenang. Faham?”

“Faham,” jawab aku dan Dawoud.

Permainan bermula.

Game 1 - Kami jerit kuat kuat. One Two Jus!

Aku bagi kertas, Dawoud bagi gunting. Gunting gunting kertas. Gunting menang.

Game 2 - One Two Jus!

Aku bagi kertas, Dawoud bagi gunting. Gunting menang. Dawoud 2 aku kosong. Kalau aku kalah lagi game seterusnya, Dawoud akan menang.

Sebenarnya itu sebahagian daripada rancangan yang Brother Joe aturkan untuk aku. Biar dia menang dulu dua game awal. Biar dia selesa. Biar dia rasa dia dah menang. 

“Lepas tu match nombor tiga, empat dan lima kau titik dia. Itulah satu-satunya cara untuk kau menang.”

Ia adalah risiko untuk membiarkan dia menang dalam dua perlawanan pertama tetapi tidak ada cara lain. Dan itu risiko yang aku ambil. Aku menang game ketiga dan keempat. 

Dia tidak menjangkakan itu. Aku nampak Dawoud mula berpeluh, cuak. Kertasnya mudah untuk saya jangkakan. Sekarang dia mula menelabah. 

“Dan dalam perlawanan akhir, dia akan memberi aok gunting,” kata Brother Joe.

Kenapa gunting?

Sebab dia dalam keadaan marah. Dia kehilangan pertimbangan. Dan sarafnya akan membawanya untuk memilih benda tajam yang paling berbahaya - gunting. 

“Dan di sini adalah apabila kau akan menggunakan batu,” ajar Brother Joe.

Aku yakin kata-katanya. Batu aku akan bagi. Gunting lawan batu, batu menang. 

Dawoud Nampak tak tenteram. Hanya aku tersenyum sinis.

Satu … 

Orang ramai semakin gila menjerit nama Dawoud. Dan Dawoud sendiri kelihatan gabra.

Dua …

Peluh menitik di dahi Dawoud. Tangan kami belakang kepala. Aku bersedia bagi dia batu.

One Two Jus!

Gerakan tangan kami tepat pada masanya sampai ke bawah. Aku bagi dia batu. Dan dia sepatutnya bagi aku gunting. Aku nampak dia keluarkan gunting. Tapi rancangannya berubah di saat akhir.  Tangan lembutnya bertukar … berubah jadi air. 

Batu lawan air, air menang sebab batu tenggelam dalam air. 

Dawoud sempat tersenyum liar. Pengadil terus tiup wisel angkat tangan Dawoud juara. Aku menjerit tidak adil. 

“Tak adil! Tak adil! Tak aci mana boleh pakai air!!!”

Dawud ketawa kuat. Satu kampung datang julang dia. Bangsat.

Aku menjerit protes. Mula mengancam pengadil tapi dengan pantas pula ak aku ditarik ke tepi oleh orang ramai. Budak yang lain semua ketawakan aku. Aku kalah one two jus lagi. Dawoud terus di julang orang kampung.

Tiga hari kemudian, Dawoud terbongkang dalam longkang. Gunting terpacak kat tengkuk dia. Tiada siapa yang tahu siapa yang bunuh dia. 

Semua suspek aku. Tapi bukan aku. Sumpah, bukan aku. Gila. Dawoud mati macam tu je. Memang gila.

----------

Saat Omar menetap di Saujana Utama, Shah Alam. Penulisannya pernah tersiar di terbitan Dewan Bahasa dan Pustaka, FIXI, Moka Mocha Ink, Jilid dan Sekutu Anti Kemampatan.